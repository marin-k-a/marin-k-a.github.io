---
layout: post
title: На безпечній чужині
---

Прокидаюсь, добрий ранок,  
Наче вдома, але ні.  
Що ж, це ще один світанок  
На безпечній чужині.  

Стежкою гуляю з дітьми,  
Друзі поруч, але ні.  
Зашиваю серце нитьми  
На безпечній чужині.  

Серце рветься із коробки:  
Як ви, живі? Ні, не всі.  
І життя стає коротшим  
На безпечній чужині.  

Заспокоюю серденько —  
Ти в безпеці! Але ні.  
Пластир клею я гарненький  
На безпечній чужині.  